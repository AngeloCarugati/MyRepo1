Grazie, Presidente. Presidente, oggi interpelliamo il Governo, come MoVimento 5 Stelle, perché, il 24 febbraio scorso, il boss Marco Raduano, che è un boss della mafia garganica, è evaso dal carcere di Badu ‘e Carros di Nuoro.

Questo carcere è una struttura penitenziaria di massima sicurezza, dove sono ristretti numerosi condannati per reati di terrorismo e di associazione a delinquere di stampo mafioso ed è un carcere da cui mai nessuno - lo sottolineo - è riuscito ad evadere. In questo carcere sono stati detenuti, in regime di massima sicurezza, mafiosi e personaggi dal gravissimo calibro criminale, per esempio, Renato Vallanzasca, Luciano Liggio e Francis Turatello. Ebbene, in tanti anni, da questo supercarcere - nato, lo voglio ricordare, dalla volontà e per la volontà del generale Carlo Alberto Dalla Chiesa, ai tempi della lotta alla mafia e al terrorismo italiano -, prima del 24 febbraio, nessuno era mai riuscito a evadere. Come emerge anche da notizie di stampa, il boss Marco Raduano, che, tra l'altro, il 3 febbraio del 2023 è stato definitivamente condannato a 19 anni di reclusione più 3 anni di libertà vigilata, era detenuto per scontare appunto questa condanna, passata in giudicato. È un boss di pericolosità assoluta e di comprovato spessore criminale: parliamo di un boss condannato e indagato in diversi procedimenti penali per traffico, anche internazionale, di sostanze stupefacenti, con l'aggravante del metodo mafioso, quindi rientrante nell'ipotesi dell'articolo 416-bis: omicidio, altri reati contro la persona, reati contro il patrimonio, reati di estorsione e impiego di armi, anche da guerra. Ebbene, fermo restando che su questa evasione - sicuramente ci sarà stato anche un aiuto esterno, come riportano varie testate giornalistiche - ovviamente sono in corso le indagini della DDA di Bari, che opera in coordinamento con la Direzione distrettuale antimafia sarda, voglio sottolineare vari aspetti veramente inquietanti della vicenda. Questo detenuto, benché fosse soggetto a un regime di alta sicurezza, lavorava in biblioteca e aveva libertà di accesso e di movimento in quasi tutti gli ambienti carcerari, almeno questo è quello che riportano le ricostruzioni giornalistiche. Non mi soffermo sulle modalità dell'evasione, perché il video, che è diventato, purtroppo, virale sui social e anche sulle testate giornalistiche online, basta, da solo. Inoltre, nel comunicato del 24 febbraio 2023, l'Unione della Polizia penitenziaria, UILPA, ha denunciato le condizioni di inadeguatezza dei livelli di sicurezza dell'istituto nuorese e, in generale, degli istituti penitenziari di massima sicurezza. Ha denunciato carenze strutturali, carenze nella Polizia penitenziaria e carenze a livello di digitalizzazione e sicurezza, anche digitale appunto, dei nostri istituti penitenziari.

Altro aspetto, che però voglio precisare - e poi vado verso la conclusione e pongo una domanda in merito al Governo, qui oggi rappresentato dal Vice Ministro Sisto - è che, con la legge di bilancio, approvata, non con il nostro voto, a dicembre 2022, quindi con la prima legge di bilancio del nuovo Governo, addirittura il Governo stesso ha pensato bene di definanziare, di togliere soldi proprio all'amministrazione penitenziari, al programma amministrazione penitenziaria, a cui vengono imposti risparmi di spesa non inferiori a 36 milioni di euro per il triennio 2023-2025.

Presidente, noi, proprio con riferimento a questo e a tanti altri punti della legge di bilancio, che non prevedeva un'assunzione - dico una - ulteriore rispetto a quelle già programmate nella vecchia legge di bilancio, che non prevedeva l'assunzione di funzionari giuridico-pedagogici per la rieducazione dei detenuti e che non prevedeva un'assunzione nuova di Forze dell'ordine, abbiamo fatto una grande battaglia e abbiamo detto già in quella sede - e qui lo ribadisco - che era un grave errore tagliare soldi al comparto sicurezza, anche perché - Presidente, lei me lo consentirà - in campagna elettorale, il centrodestra sbandierava il motto: “sicurezza e legalità” e poi però, quando è arrivato al Governo e, quindi, si è trovato a governare, ha fatto tutto il contrario. Capisco che ci sia ovviamente la necessità di risparmiare su alcune spese, ma credo che quelli della legalità e della sicurezza, come altri ambiti - penso a quello sanitario e della scuola - non siano i settori giusti in cui ridurre i fondi a disposizione.

Quindi, a fronte di queste considerazioni, faccio presente che, proprio ieri, c'è stata una maxi-operazione antimafia nel mio territorio, denominata “Operazione cocktail”- nel foggiano ci sono stati 24 arresti disposti dalla DDA di Bari, per narcotraffico, estorsioni e armi -, che ha interessato prevalentemente la cosiddetta mafia cerignolana, che ha contatti con la mafia garganica - io sono della provincia di Foggia, quindi conosco piuttosto bene le realtà del territorio -, che ha fatto capire la pericolosità della società foggiana, che sarebbe la mafia foggiana, che si articola in diverse mafie riconosciute da sentenze definitive: la mafia cerignolana, la mafia garganica, di cui era boss Marco Raduano, il detenuto evaso, e la mafia sanseverese.

Ora, a fronte di tutto questo, qualche tempo fa, a settembre 2021, io stessa interpellai il Governo - venne a rispondere sempre il Vice Ministro Sisto - sulla necessità di istituire a Foggia, quanto prima, una sezione distaccata della Direzione distrettuale antimafia e, siccome in quel momento, anche per ragioni di spesa, non era possibile istituire una sezione distaccata, chiesi se si potevano almeno trasferire i magistrati che già all'interno della DDA di Bari si occupano di mafia garganica a Foggia, perché - Presidente, parliamoci chiaro - per esempio, da Bari, che è la DDA competente, al Gargano ci vogliono circa 3 ore e mezza in auto, se tutto va bene, quindi è come se un reato di mafia che accade a Foggia venisse seguito da Roma - più o meno quelle sono le distanze -, quindi lei capisce che il controllo del territorio così diventa pari a zero. Ebbene, in quell'occasione - per fortuna poi c'è stato un cambio di passo, grazie a un intervento successivo e il Vice Ministro Sisto se lo ricorderà - il Governo mi rispose che non era possibile neanche fare lo spostamento fisico. Fortunatamente, anche grazie a un grande lavoro di interlocuzione che ho portato avanti con il Ministero, anche grazie all'intervento della Sottosegretaria, appartenente al MoVimento, dell'epoca, Anna Macina, la Ministra Cartabia aprì la disponibilità a trasferire i magistrati che si occupano di mafia foggiana da Bari a Foggia, pur rimanendo gli stessi funzionalmente dipendenti da Bari. È stata stipulata, a giugno del 2022, una convenzione e spero che, con il nuovo Ministro Nordio, venga applicata.

Perché ho fatto queste digressioni (e ora vado veramente a concludere)? Perché credo che tutti questi avvenimenti ci facciano capire quanto è feroce la società foggiana, nelle articolazioni mafiose che ho ricordato. Quindi, forse bisognerebbe chiedere al Ministero un ripensamento degli strumenti per contrastare le mafie. Capisco che questo argomento riguardi principalmente il Ministero dell'Interno ma, per quanto riguarda il Ministero della Giustizia, chiedo che ripensi ai presidi di legalità nel territorio della provincia di Foggia.

Tornando alla domanda dell'interpellanza, il Ministero evidentemente dovrebbe riconsiderare gli investimenti nel settore Giustizia e nella sicurezza degli istituti penitenziari; invece che togliere soldi, dovrebbe investirne di più.

Quindi, chiedo al Ministero della Giustizia – e, in questo caso, al Vice Ministro Sisto - cosa il Ministero abbia intenzione di fare, prendendo spunto da questa evasione, per rafforzare il livello di sicurezza degli istituti penitenziari, in particolare di quelli di massima sicurezza.

È chiaro, infatti, che anche qui va garantita, in linea con i principi costituzionali, la rieducazione dei detenuti, ma, siccome si tratta di detenuti estremamente pericolosi e dal calibro criminale estremamente alto, bisogna risolvere le carenze di organico di questi istituti, le carenze strutturali e le carenze di sicurezza e strumentazione, anche informatica. Certamente, bisogna calibrare le attività rieducative, che pure devono essere garantite a questi detenuti, in base, però, al loro calibro criminale e al regime detentivo che hanno, perché un boss di questo calibro, che è nel massimo livello di sicurezza, con pene al di sotto del 41-bis, deve essere attenzionato con particolare precisione.
