Bombe carta, fumogeni, lanci di bottiglie contro la polizia che risponde con cariche di contenimento. Momenti di tensione sabato a Roma durante il corteo «Giustizia per Ramy Elgaml», il 19enne morto lo scorso 24 novembre al Corvetto, Milano, dopo esser stato inseguito da un’auto dei carabinieri. 

La manifestazione nella Capitale, non preavvisata alla Questura, si stava svolgendo in concomitanza con le altre promosse dal Coordinamento Antirazzista italiano a Brescia, Bologna e Milano. Oltre 250 i manifestanti dei collettivi autonomi e gruppi studenteschi che si erano riuniti in serata in piazza dell’Immacolata nel quartiere San Lorenzo: «Vendetta per Ramy, la polizia uccide», «Giustizia per Ramy, ma quale sicurezza», alcuni degli striscioni in testa al serpentone. All’inizio della protesta era presente anche il fumettista Zerocalcare. Quando il corteo è arrivato in piazza dei Sanniti è esplosa la guerriglia. I manifestanti hanno iniziato a capovolgere i cassonetti della raccolta dei rifiuti, rompendo anche la vetrina della locale sede dell’Inps, per poi tentare di sfondare il cordone di agenti in tenuta antisommossa, che stavano contenendo la protesta.


Otto agenti feriti
Ci sono stati lanci di bombe carta, petardi, bottiglie di vetro e fumogeni contro le camionette della polizia, ad una è stato spaccato il vetro blindato. A quel punto è scattata più di una carica di contenimento da parte della polizia. Sono stati lunghi minuti di tensione, con diversi contatti tra le fazioni, poi i manifestanti si sono ricompattati ed hanno proseguito il corteo lungo le strade di San Lorenzo, imbrattando le mura del quartiere con scritte che chiedevano giustizia per Ramy. Otto gli agenti contusi, che sono dovuti ricorrere alle cure in ospedale: uno in particolare, è stato ferito al volto dall’esplosione di una bomba carta, come ha riportato Domenico Pianese, segretario generale del sindacato di polizia Coisp. «L’uso di bombe carta, fumogeni e l’attacco deliberato alle camionette della polizia non è altro che una vile aggressione contro lo Stato e chi lo rappresenta» le sue parole di condanna. 

Il video dell'inseguimento e le proteste
Su posizioni opposte Rifondazione Comunista. «Ancora una volta denunciamo e condanniamo le brutali cariche di polizia contro i manifestanti a Roma, presi a manganellate — afferma Giovanni Barbera, membro del comitato politico nazionale di Rifondazione Comunista — . Al corteo erano presenti oltre 400 manifestanti, di cui gran parte giovanissimi. Troviamo sinceramente inaccettabile la reazione delle forze dell’ordine che ancora una volta, come ormai succede troppo spesso nelle manifestazione di piazza, invece di garantire l’ordinato svolgimento dei cortei, ha inopinatamente deciso di intervenire, caricando brutalmente i manifestanti». Le proteste sono divampate dopo la pubblicazione del video della telecamera in dotazione alla volante dell’Arma che avrebbe impattato contro il motorino su cui viaggiava Ramy. Immagini che hanno indignato i familiari del ragazzo che chiedono giustizia e verità ma più volte hanno invitato i manifestanti alla calma: «La violenza non è la risposta», hanno detto.

La premier: «Disordine e caos a opera dei soliti facinorosi»
Su Facebook, domenica mattina l'intervento della premier Giorgia Meloni: «Tra bombe carta, fumogeni e aggressioni, ieri sera a Roma abbiamo assistito all'ennesimo, ignobile episodio di disordine e caos ad opera dei soliti facinorosi scesi in piazza non per manifestare per una causa, bensì per puro spirito vendicativo. Non si può utilizzare una tragedia per legittimare la violenza. Alle forze dell’ordine va la nostra solidarietà, insieme agli auguri di pronta guarigione agli agenti feriti. Siamo dalla vostra parte». 

Schlein: «La destra non faccia polemiche sulle violenze»
Fratelli d'Italia, con un post, denuncia il silenzio della segretaria del Pd: «Ancora aggressioni alle nostre forze dell'ordine, ancora silenzio dalla sinistra. Dalla loro bocca neppure una parola di condanna. Elly Schlein, dove sei?». E Schlein replica: «Pieno supporto al sindaco di Bologna e ai cittadini bolognesi per la devastazione e le violenze della scorsa notte che hanno colpito anche alcuni esponenti delle forze dell'ordine, oltre che la Sinagoga e vari esercizi commerciali. Tutta la solidarietà del Partito Democratico che condanna sempre ogni atto violento. Lepore ha ragione a chiedere unità delle istituzioni e a sottolineare che non esistono cause giuste per devastare Bologna, né qualsiasi altra città».
Quindi dopo aver reso merito alle «parole importanti» dei genitori di Ramy Elgaml che chiedono che «la giusta richiesta di piena verità e giustizia per il figlio non sia strumentalizzata per commettere atti violenti», la segretaria dem si rivolge agli avversari politici: «La destra che governa la smetta di fare politica su queste violenze e sostenga invece i sindaci nel contrastarle, gli stessi sindaci cui chiedono di garantire sicurezza proprio mentre tagliano miliardi di euro agli enti locali».

Intanto, sta indagando la Digos di Roma per ricostruire la dinamica e individuare i responsabili degli scontri. Sono al vaglio degli investigatori le immagini registrate dalla Scientifica durante la manifestazione.

Piantedosi: violenze da condannare
Nell'immediato, era intervenuto il ministro dell'Interno Matteo Piantedosi: «I disordini e gli attacchi alle forze di polizia che negli ultimi due giorni si sono verificati in varie città italiane dimostrano, ancora una volta, l’esistenza e la pericolosità di soggetti organizzati che strumentalizzano ogni tema, fatto o episodio, perfino una dolorosa tragedia come quella del giovane Ramy, soltanto per seminare violenza - ha detto il ministro dell'Interno condannando le violenze contro gli agenti a Roma -. In un Paese maturo e avanzato come il nostro dovrebbe essere parte di una cultura condivisa la consapevolezza che non fermarsi a un alt delle Forze dell’Ordine o cercare il confronto violento con chi rappresenta lo Stato non è solo una grave violazione della legge, ma è anche un comportamento pericoloso per sé e per gli altri, che mina la sicurezza dei cittadini e la convivenza civile. Chi non parte da queste considerazioni rischia irresponsabilmente di alimentare l’idea che tali condotte siano talvolta giustificabili e che possano essere messe sullo stesso piano dell’impegno di poliziotti o carabinieri, spesso costretti a operare in momenti e situazioni difficili e concitate, anche a rischio della loro stessa incolumità».
